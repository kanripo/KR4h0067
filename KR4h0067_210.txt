# -*- mode: mandoku-view; -*-
#+TITLE: 兩宋名賢小集
#+DATE: 2015-08-25 00:34:42.737723
#+PROPERTY: ID KR4h0067
#+PROPERTY: BASEEDITION WYG    
#+PROPERTY: JUAN 卷二百十
<pb:KR4h0067_WYG_210-1a>¶
欽定四庫全書¶
　兩宋名賢小集巻二百十¶
　　　　　　　　　　　　宋　陳　思　編¶
　　　　　　　　　　　　元　陳世隆　補¶
　性理吟(下/)¶
　　仁¶
天地本來生物心先儒特指此為仁五行運轉功歸木¶
四序周流氣属春一膜不通身且痺寸私未去道非純¶
<pb:KR4h0067_WYG_210-1b>¶
有能克己工夫到腔子中間惻隱真¶
　　義¶
理有當為道必為事皆審處得其宜富非以道窮寧忍¶
身可成仁死莫辭取予截然分界限是非斷不謬毫釐¶
要知此道觀元化天地凝霜肅殺時¶
　　禮¶
天澤初分禮已基三千三百特其儀分由父子君臣定¶
恭豈聲音笑貎為理在人心隂有節民知天則犯無思¶
<pb:KR4h0067_WYG_210-2a>¶
聖門問目皆根柢四勿當先克己私¶
　　知¶
察慧為明類管窺此惟公是與公非事行無事烏乎鑿¶
知極真知覺自微明德工夫由格物窮神知化可研幾¶
始條理至終條理入聖優於聖域歸¶
　　信¶
有諸已者若為名道在㕘前與倚衡克是四端非外鑠¶
確然一理與俱生五行主以中央土萬善歸於此意誠¶
<pb:KR4h0067_WYG_210-2b>¶
實理流通該造化天何言處四時行¶
　　誠¶
實理根源帝降裏渾然太極其胷中不思不勉聖而化¶
則著則形天者融一性毫釐無矯揉兩間化有妙流通¶
學知未造斯誠地主一工夫要擴充¶
　　心¶
虚靈知覺本無私物誘其間易轉移理義擴充無限量¶
賢愚異向只毫釐精神收歛歸方寸功用彌綸極兩儀¶
<pb:KR4h0067_WYG_210-3a>¶
一念稍差微亦顯誰云暗室可容欺¶
　　又¶
此身有物宰其中虚徹靈臺萬境融歛自至微充則大¶
寂然不動感而通五官本以思為主一竅須防慾外攻¶
不睹不聞穹壤隔盍於謹獨上加功¶
　　敬¶
進德工夫那處㝷常惺惺地主吾心精神收歛天常在¶
氣象森嚴帝寳臨文若在宫先致肅堯雖至聖尚能欽¶
<pb:KR4h0067_WYG_210-3b>¶
帝王心法皆由此學者須還用力深¶
　　性¶
此性凝於二五精天之命我本來純只因氣質分清濁¶
遂使賢愚有等倫誠則踐形須盡力學能克己始為仁¶
盡人盡物皆吾事本本元元祗一真¶
　　情¶
未發之時皆是性動而感物乃為情欲如可欲仁非逺¶
思或妄思邪易生萬想不揺心正大四端既發善流行¶
<pb:KR4h0067_WYG_210-4a>¶
隄防意馬如防冦謹獨工夫要講明¶
　　氣¶
二五之精判混元厥初本體自純全配乎是道生乎義¶
牿則皆人養則天平旦清明常不撓兩儀充塞浩無邊¶
死生禍福誰能攝聽命於心即聖賢¶
　　志¶
方寸中間徹兩儀規模全在立心時希賢希聖惟吾過¶
行帝行王視所之勇則竟成功易集懦而無立事難為¶
<pb:KR4h0067_WYG_210-4b>¶
始焉趨向尤當辨舜蹠其徒易背馳¶
　　命¶
賦予皆原造化功胡為定分杳難窮性根於我元無異¶
氣稟之天有不同道在何須言壽天身修只合任窮通¶
聖賢順受無非正義在當為命在中¶
　　思¶
方寸中間貫兩儀五官五事本於思憧憧合謹朋從戒¶
亹亹無忘内省時理欲兩端分界限聖狂異向只毫釐¶
<pb:KR4h0067_WYG_210-5a>¶
思誠若達何思地不問生知與學知¶
　　意¶
萬事皆從有意生念頭纔起是根萌聖能毋我應先絶¶
學欲正心須自誠百慮經營行此志一幾感發属乎情¶
濓溪不去牕前草此意分明養得成¶
　　樂¶
紛華掃退性吾情外樂何如内樂真禮義悅心𠂻有得¶
窮通安分道常伸曲肱自得宣尼趣陋巷何嫌顔子貧¶
<pb:KR4h0067_WYG_210-5b>¶
此意相關禽對語濓溪庭草一般春¶
　　憂¶
富貴何須分外求樂天知命本無憂事關職分思無曠¶
德在吾身患不修流涕賈生深漢慮攅眉杜老為唐愁¶
困心衡慮終無益療病還須藥必瘳¶
　　剛¶
鐵壁金城硬脊梁夜深劍氣凜寒芒三軍莫奪匹夫志¶
九殞難摧壯士腸毅若參乎宜有勇慾如棖也豈為剛¶
<pb:KR4h0067_WYG_210-6a>¶
要須集義工夫到血氣何如志氣强¶
　　柔¶
温和如玉盎如春義禮薫蒸淑此身粹德常存鄉善士¶
嘉猷巽入國良臣但推寛厚慈祥意肯作脂韋軟媚人¶
張禹孔光何等習巧言令色鮮其仁¶
　　中¶
正體原從不倚生亭亭當當理分明帝王相授皆惟一¶
夫婦雖愚可與行載在羲經惟二五寓諸麟史即權衡¶
<pb:KR4h0067_WYG_210-6b>¶
果能此道經斯世天地中間掌樣平¶
　　權¶
事物稱量易一偏權為善用乃為權一心酬酢中常主¶
萬變縱横理自然不是反經求合道要非膠枉可調弦¶
若將變化參乾道正氣流行四序遷¶
　　幾¶
萬事根源肇自微當知微者著之㡬安危理亂來除頃¶
禍福機緘倚伏時智者未形先豫料常情已著鮮能知¶
<pb:KR4h0067_WYG_210-7a>¶
毫芒善利尤當辨舜蹠其徒易背馳¶
　　道¶
一太極中涵性分六君子者得心傳無形超出流形表¶
不物從來有物先龍負龜屋開妙藴鳶飛魚躍㑹真詮¶
經綸一息無斯道圓蓋方輿特塊然¶
　　德¶
此德根於此性真四端萬善足吾身出寧似舜天之合¶
敬懋如湯日又新細行不矜圭有玷寸私無累玉其純¶
<pb:KR4h0067_WYG_210-7b>¶
雲行雨施乾元普宇宙中間物物春¶
　　四德¶
天德胚胎自渾淪乾分四者可名言元工肇始斯仁普¶
亨道為通庶類蕃利則有華皆就實貞而無物本歸根¶
流行四序周而始試貫其中是本源¶
　　四端¶
四者本無端可窺一機感發善隨之欲知本體胚胎處¶
著在良心發見時情動始能覘朕兆性初元自有根基¶
<pb:KR4h0067_WYG_210-8a>¶
火然泉達充而廣此理生生無盡機¶
　　格物¶
一物中間一理存欲窮是理見須真川流不息應知道¶
榖種能生始驗仁製錦可觀為邑者斲輪能悟讀書人¶
此身有物先須格萬物從來備我身¶
　　踐形¶
肖貎均之造化功聖惟和順積諸躬聲而為律身為度¶
目自能明耳自聡但見從容時中道何須蹈履上加功¶
<pb:KR4h0067_WYG_210-8b>¶
物皆各盡天然則一理純乎四體充¶
　　皇極¶
以極為中義未安示民標凖有相關萬殊本本源源地¶
一理亭亭當當間棟木在中羣木拱辰星居所衆星環¶
九章統㑹歸諸五千古箕疇彞訓頒¶
　　忠恕¶
内不自欺忠是體推而及物恕行焉人能勉此幾於道¶
聖則純乎動以天探本窮源誠是主視人猶已理同然¶
<pb:KR4h0067_WYG_210-9a>¶
聖門一貫知誰㑹獨有參乎得正傳¶
　　中和¶
喜怒未形中固在發而中節乃為和粹然本自性情出¶
舍此其如禮樂何正若固喬淪矯抗柔如光禹失依阿¶
不偏不倚中庸訓理學工夫要琢磨¶
　　隂陽¶
形而下者謂之器天道無隂不佐陽動則羣生俱發育¶
靜而萬物自歸藏雷方伏處潜歸地冰欲堅時自履霜¶
<pb:KR4h0067_WYG_210-9b>¶
但使陽明勝隂濁此身先自要平章¶
　　變化¶
流行造化杳難窺物有推移道不移草木春花秋實際¶
獸禽孳尾氄毛時太虚&KR1407;息隂晴雨浮世駸㝷壯老衰¶
本體尚存形跡異化焉形跡亦無之¶
　　夜氣¶
時當嚮晦寂無營是氣分明養得成收歛精神安夢寐¶
流行旦晝亦清明五官泰定邪難入一室中虚善自生¶
<pb:KR4h0067_WYG_210-10a>¶
存得滿腔天理在從他鼻息響雷鳴¶
　　謹獨¶
一念根萌自隱微外無形跡可容窺跡雖未動機先動¶
人不能知我自知顔燭夜燃防慾縱震金暮斥敢天期¶
豈知為學求諸内不但幽居暗室時¶
　　聖¶
胸中何慮亦何思妙在從容中道時自是性之非力强¶
純乎天者豈人為一私不累大而化萬境俱融生則知¶
<pb:KR4h0067_WYG_210-10b>¶
孰謂神明難遽造惟狂克念聖之基¶
　　神¶
聖固非人可得為至神尤更杳難知心功黙與天同運¶
道化全無跡可窺隂闔陽開機孰使風行雷厲令如馳¶
無方無體純乎易祸福昭昭自判時¶
　　人心¶
不是人心與道違先儒特謂此心危氣成形後有知識¶
物誘我前易轉移理欲兩端分界限聖狂一念判毫釐¶
<pb:KR4h0067_WYG_210-11a>¶
若人無有天戕者物則依然具秉彞¶
　　道心¶
方寸中存無極真纎毫物慾外難侵至精至粹純乎理¶
無智無愚有是心誠實本來消衆妄陽明原自絶羣隂¶
帝王精一相傳法獨向危微妙處㝷¶
　　明明德¶
一真洞洞在中扃人不生知必學成克去已私無晦蝕¶
還他本體自光明蕩除泥滓衆斯潔拂拭塵埃鏡乃清¶
<pb:KR4h0067_WYG_210-11b>¶
性分本來非外得斯明原自内中生¶
　　止至善¶
丘隅黄鳥咏綿蠻至道光明體艮山物與俱生皆有得¶
德雖至大不踰閑敬仁盡乃君臣分慈孝嚴於父子間¶
知止乃能安汝止明誠學力本相關¶
　　君道¶
制世非徒勢位尊克艱厥后止於仁九經統㑹先修已¶
萬化綱維在得人政出中書權在我利捐内帑富藏民¶
<pb:KR4h0067_WYG_210-12a>¶
大公至正無私眤宇宙中間物物春¶
　　相道¶
金鼎調元贊化工此心端合與天同宗祊大計韓忠獻¶
遐邇清名司馬公造化無私㕘衆論格君有道竭精忠¶
綴衣趣馬皆吾屬不問宫中與府中¶
　　師道¶
瞶瞶誰開一性真要將斯道覺斯民明如虞舜先敷教¶
聖若宣尼善誘人夜立伊川門外雪風生明道坐中春¶
<pb:KR4h0067_WYG_210-12b>¶
帝王亦有師承益廣厦羣儒日日新¶
　　吏道¶
仕非其義仕奚為一命當懐及物思清白居官皆可紀¶
忠勤&KR0681;職敢求知理財有道唐劉晏用法持平漢釋之¶
硬著脚跟行實地班資何必計崇卑¶
　　求放心¶
放渠雞犬欲求難内省何須用力艱出入不踰方寸地¶
撡存尤只片時間當知本體皎然在不是良心去復還¶
<pb:KR4h0067_WYG_210-13a>¶
人患勿思思則得可容旦旦伐牛山¶
　　絜矩¶
物我由來縂一般四方八面要平看已如欲立人俱立¶
民既相安我亦安異醴只如同體視彼心當即此心觀¶
有能强恕工夫到不信推行是道難¶
　　干祿¶
顓孫為學太匆匆便欲邀求祿在躬勿向利名中著意¶
曷於言行上加功常將闕處思疑殆毎把其餘慎始終¶
<pb:KR4h0067_WYG_210-13b>¶
寡悔寡尤牢記取自然有祿在其中¶
　¶
　¶
　¶
　¶
　¶
　¶
　兩宋名賢小集巻二百十¶
