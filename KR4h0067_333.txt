# -*- mode: mandoku-view; -*-
#+TITLE: 兩宋名賢小集
#+DATE: 2015-08-25 00:34:45.909888
#+PROPERTY: ID KR4h0067
#+PROPERTY: BASEEDITION WYG    
#+PROPERTY: JUAN 卷三百三十三
<pb:KR4h0067_WYG_333-1a>¶
欽定四庫全書¶
　兩宋名賢小集巻三百三十三¶
　　　　　　　　　　　　宋　陳　思　編¶
　　　　　　　　　　　　元　陳世隆　補¶
　適安藏拙餘藳(二/)¶
　　霜梧¶
棲鳳枝頭數葉輕井邊籬落正闗情晚來縱有西風過¶
一片秋聲作不成¶
<pb:KR4h0067_WYG_333-1b>¶
　　湖邊¶
日日湖邊上小車要尋紅紫醉年華東風合與春紛理¶
忍把輕寒痩杏花¶
　　示䑨師¶
不拘早晚過長橋要泊橋邊踏巨鼇無月色時方得睡¶
有梅花處必停篙不逢水活魚休買纔見溪清米便淘¶
到得旗亭須報我落帆相與醉村醪¶
　　立秋夕¶
<pb:KR4h0067_WYG_333-2a>¶
水花香弄晚風清間立梧桐看月生夜漏向深秋始覺¶
一天星濕露華明¶
　　新雁¶
塞月程程逺星河字字疎不眠沙外水恐濕足間書倦¶
翮支風去悲聲落枕初秋清人易感政自不闗渠¶
　　春曉山行馬上口占¶
山深竹暗曉風輕幾樣幽禽錯雜鳴駐馬細聽渾不識¶
就中惟識秭歸聲¶
<pb:KR4h0067_WYG_333-2b>¶
路轉前山復後山宿煙收盡薄生寒吟鞭忽指松稍月¶
絶勝城中樓上看¶
　　陽復¶
一變陽爻七日初窓間測影弄徐徐不知曽未添宫線¶
但覺多翻數葉書¶
　　劉八窓見訪一夕即别¶
五年苕上别别後愧相疎今夕知何夕憶渠俄見渠同¶
持一杯酒勝寄百封書未及論心事曉風回蹇驢¶
<pb:KR4h0067_WYG_333-3a>¶
　　悼戴式之¶
四海詩人説石屏一時知已盡公卿家傳衣鉢生無愧氣¶
挾江湖老更清重感慨時多比興最瑰竒處是歌行¶
九原不作空遺藳三些吟魂淚為傾¶
　　嘗蒲萄¶
壓架駢枝露顆圓水精落落照晴軒微酸自是江南種¶
尚忍因渠説太原¶
　　睡覺¶
<pb:KR4h0067_WYG_333-3b>¶
睡覺東風忽惘然起翻雲母續爐烟半醒不醉宿酲思¶
欲雨又晴寒食天春草池塘詩夢裏梨花庭院酒尊前¶
誰憐倦客長安市節物驚心憶舊年¶
　　晴絲¶
何處飛來繫碧空敲吟終日費形容搏桑老繭抽纎緯¶
星殿殘機剪細茸驀忽帶歸簾外燕等閒惹住栁邊蜂¶
風柔日薄樓臺晚一縷低垂力正慵¶
　　謝曹東甽跋吟巻¶
<pb:KR4h0067_WYG_333-4a>¶
十年湖海仰師儒八斗衣傳子建餘袖裏有詩須印證¶
句中無眼定趦趄吹香玉唾清如許刮膜金箆病已餘¶
媪扇何曽求貴重等閒中得㑹稽書¶
　　楓橋道中¶
路接官河栁行斜蹇驢衝暑憇田家雨餘天迥雲生葉¶
日午風輕稻放花襏襫已縣黄犢睡桔槔不動綠隂遮¶
老翁相見如相識命坐藜牀自析𤓰¶
　　郊居紀實¶
<pb:KR4h0067_WYG_333-4b>¶
既安能適復何疑小築重營即舊規狡兎反為三窟累¶
鷦鷯終遂一枝期種成水際芙蓉徑鑿得亭前菡萏池¶
客有可人尊有酒四時風月總相宜¶
　　送外家通倅方澹菴¶
風節傳清素名多為宦遊花封纔解綬芝檢趣監州等¶
上持麾節歸來觀冕旒江南與江北底用説離愁¶
　　松陵晚泊¶
漭漭風濤外天隨底處尋碧雲千嶂暝紅樹九秋深故¶
<pb:KR4h0067_WYG_333-5a>¶
國荒城夢空江倦客心行藏那無計蓬月闖孤斟¶
　　小游仙詞¶
天風吹上碧嶙峋鸞鶴聲清草木薫金闕玉樓行欲遍¶
却攜明月出紅雲¶
　　寄湯伯起¶
徙家城市去不為故人留種菊應無地觀山合起樓别¶
來通訊少春酒作詩不池上雙檉緑孤吟我正愁¶
　　次韻答菊莊湯伯起¶
<pb:KR4h0067_WYG_333-5b>¶
數弓蔬地一方池吾愛吾廬祇自知蘆碧補交楊栁缺¶
檉紅攙上藕花遲翠隂圍合疑無日凉意蕭騷賸有詩¶
君欲重來須更待嫩煙浮動晚晴時¶
　　别燕¶
寳墨烟雲邈金風庭户秋有誰堪作伴無計若為留謹¶
勿沾鯨浪應須避蜃樓裁詩聊寄逺煩慰玉人愁¶
　　西陵觀梅¶
障霜筭日奪天機九月梅花賞玉㽔到了不知春意勝¶
<pb:KR4h0067_WYG_333-6a>¶
水邊風韻兩三枝¶
　　山院¶
小院清聲動碧梧颯然凉思滿籧篨年來懶結青鐙伴¶
却課兒曹讀夜書¶
　　夏日書事¶
緩將琴軫巻將書誰信閒中事有餘約客論茶和水試¶
課童移菊帶泥鉏竹櫳日午猶闗鶴水檻朝來自餧魚¶
山薊已苗𤓰已蔓適安生計未全疎¶
<pb:KR4h0067_WYG_333-6b>¶
　　訪隠者居¶
蘚隥披蘿入茅堂著竹遮緑看流去水紅惜落殘花蜀¶
鳥啼春靜山童厭客譁細觀題壁者一一是誰家¶
　　宫中詞¶
睡餘羅袖印眉山行傍粧臺理墜鬟聖主憂勤排當少¶
犀椎魚撥總成閒¶
　　邊烽既息穡事告登歌以五十六字同和擊壤¶
見説邊頭事已寧捷書復得壽春城從來方面多豪傑¶
<pb:KR4h0067_WYG_333-7a>¶
均與朝庭擊重輕棗寔雖紅休北顧稻花垂白近西成¶
民無飢色添歡色氣象方纔似太平¶
　　京口策應戍將歸營¶
老矣猶征調新從淮上歸盡知邊境事曽解壽春圍腥¶
血封刀匣黄沙漬鐵衣奏功均得賞沽酒醉斜暉¶
　　枕邊¶
枕邊清坐散餘酲慘淡西窓月半明燕子夢回簾未捲¶
楝花風信曉寒輕¶
<pb:KR4h0067_WYG_333-7b>¶
　　癖¶
賸欲收神省費心三生癡癖本來深典衣尋訪晉朝畫¶
折簡借觀雷氏琴帖字逼真嘗細搨詩聯敲穏每長吟¶
鏡中一笑成何事鬢影秋絲日見侵¶
　　清明湖上¶
榆火初傳禁漏殘滿城和氣在湖山接天楊栁風煙裏¶
照水桃花圖畫間舊路人穿新路去長橋船出斷橋還¶
吾皇應喜民胥樂嵗許西門入夜闗¶
<pb:KR4h0067_WYG_333-8a>¶
　　宿吕城舟中¶
古堞遺蹤何處尋斷煙殘日意沈沈飛湍過閘風雷怒¶
峭岸如山草木深燈火鄰船喧客枕江天漂梗碎鄉心¶
明朝沽酒新豐市惆悵無人伴苦吟¶
　　送客之潤赴時貴約¶
折栁亭邊來問津江山先入夢來頻漕渠水足新逢雨¶
客路風光恰是春莫論孫劉悲既往願言賔主樂相新¶
曽留短絶題多景君到應須為拂塵¶
<pb:KR4h0067_WYG_333-8b>¶
　　送徐雲友歸行都¶
落落竒男子長言走客塵白身無寸禄青眼欠髙人病¶
為思詩苦貧緑立行真片雲留不住歸醉洛陽春¶
　　伯氏自吳門來輦下再宿即别¶
把酒論新事移牀問故山桑麻云已長親戚喜相安斷¶
雁江湖外馳心夢寐間兩年三度别此别覺尤難¶
　　劉後村被召¶
銜上官雖顯吟邊興不衰細評南嶽稿逺過後山詩才¶
<pb:KR4h0067_WYG_333-9a>¶
大人多忌名髙上素知瓣香吾敢後幸見召還時¶
　　送友人赴長沙酒官¶
老楓殘月曉江濵送客歸來又送君愁滴離聲三叠淚¶
眼穿行色萬重雲過湘應取離騷讀别邑終期課最聞¶
莫為西班羞薄宦要思先世立殊勲¶
　　杏花¶
栁店春風酒斾斜紫綃團萼數枝花香肌元自多豐膩¶
錯把梅花看作他¶
<pb:KR4h0067_WYG_333-9b>¶
　　北固亭口占(以下四首寓京口作答湯/菊莊兼簡分司鄭料院)¶
三生結得潤人縁巵酒時來煖客氊北固兒童雖不識¶
也縁巾履過山前¶
　　鶻山¶
屹然孤立蘚痕青千古江湍洗不平蒼鶻飛來復飛去¶
不知身為此山名¶
　　甘露寺狠石¶
二雄曽向此盤桓鼎立功名各未安留得坐時頑石在¶
<pb:KR4h0067_WYG_333-10a>¶
至今人尚説曹瞞¶
　　月觀逺眺¶
朝宗亭下浪㝠㝠何日尋觀瘞鶴銘更欲裹茶邀客去¶
短篷敲火瀹中泠¶
　　嵗在丁亥郊禋禮成上登門賜赦獲睹盛典恭成¶
　　口號¶
閭闔煌煌闢曉雲千官鵠立望嚴宸鶴書飛下珠簷峻¶
雉扇分開玉座新山壽聲中團喜氣鈞天奏處隔香塵¶
<pb:KR4h0067_WYG_333-10b>¶
明王盛事民何幸三載恩寛四海春¶
　　正元二日與菊莊湯伯起歸隠陳鴻甫泛舟湖上¶
　　二首¶
春雲漠漠雨疎疎小艇衝烟入畫圖除却淡妝濃抹句¶
更將何語説西湖¶
櫂轉逋山&KR0712;落暉春風深鎖恨依依松間一鶴俄飛起¶
疑是先生出未歸¶
　　送蕙坡趙富陽赴髙郵元幕見次¶
<pb:KR4h0067_WYG_333-11a>¶
相逢客裏便相歡握手真能出肺肝買得酒尊曽共酌¶
帶來詩巻每容看舊聞遊宦多知已今喜公朝與好官¶
一片淮雲千里月覲圭何日入長安¶
　　蘆筍¶
春風荻渚暗潮平紫緑尖新嫩茁生帶水掐來隨手脆¶
櫂船歸去滿篝輕竹根稚子難專美澗底香芹可配羮¶
風味祗應漁舍占玉盤空厭五侯鯖¶
　　湖亭席上¶
<pb:KR4h0067_WYG_333-11b>¶
寒食梨花月新晴楊栁風愁融山色裏興極酒杯中緑¶
髪日夜變青春今古同忍教行樂處容易夕陽紅¶
　　哀魏方泉¶
每見中吳士多稱太守賢一毫無暴政千里樂豐年心¶
醉西樓月身飛北闕天那知人事異夢絶栁橋邊¶
詔下催歸覲人傳便尹京班纔聯從橐庭忽舞銘旌玉¶
樹悲中折金丹救莫生澤多唯乳子天道若無情¶
　　寄吳德章簽判¶
<pb:KR4h0067_WYG_333-12a>¶
莫轉朱弦軫知音世不慳吟情清似水壯志屹于山自¶
入鄉闗去相思雲樹間春風吹五葉早趂集英班¶
　　書所懐¶
閒拂塵中鏡猶憐壁上梭生平多坎壈知已半銷磨對¶
酒成孤酌横琴寓九歌相思江水濶嵗晚客如何¶
　¶
　¶
　¶
<pb:KR4h0067_WYG_333-12b>¶
　¶
　¶
　¶
　¶
　¶
　¶
　¶
　兩宋名賢小集巻三百三十三¶
