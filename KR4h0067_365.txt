# -*- mode: mandoku-view; -*-
#+TITLE: 兩宋名賢小集
#+DATE: 2015-08-25 00:34:46.813878
#+PROPERTY: ID KR4h0067
#+PROPERTY: BASEEDITION WYG    
#+PROPERTY: JUAN 卷三百六十五
<pb:KR4h0067_WYG_365-1a>¶
欽定四庫全書¶
　兩宋名賢小集巻三百六十五¶
　　　　　　　　　　　　宋　陳　思　編¶
　　　　　　　　　　　　元　陳世隆　補¶
　説劒集¶
　吕定字仲安新昌人歴殿前都指麾有説劒集¶
　　懐古¶
我昔遊海上東望三神山風波㡬萬里蒼茫雲靄間魚¶
<pb:KR4h0067_WYG_365-1b>¶
龍自掀舞天空日月閒神仙渺無跡徐福去不還空餘¶
蓬萊閣千載留人寰¶
　　追和蘇子贍遊峽山寺韻¶
山迥寳華閣水遶金鎖灣塵慮頓焉息于兹開我顔疎¶
鐘日夕動老僧林下還天風吹白雲悠悠滿松闗歸猿¶
有餘悲月明嘯空山仙人自何來翺翔八極間手把玉¶
芙蓉吟笑鏘珮環歌罷忽飛去千峰堆翠鬟¶
　　赴京¶
<pb:KR4h0067_WYG_365-2a>¶
太白樓前雨乍収畫船撾鼓上皇州肯因離别牽愁思¶
要把勲名事壯遊千里關河旗帶月一天星斗劒横秋¶
胷中賸有安邊䇿此去應當獻冕旒¶
　　奉天門朝賀¶
曉日初臨萬嵗山寳幢華盖列朝班九重天上來仙樂¶
五色雲中識聖顔深殿捲簾香霧裊近臣傳制珮聲還¶
嵩呼齊祝恩如海散作陽和滿世間¶
　　調兵¶
<pb:KR4h0067_WYG_365-2b>¶
年少談兵膽氣豪折衝千里豈辭勞旌旗影動秋風瑟¶
鼓角聲回夜月髙紅錦裁鞍新試馬黄金裝帶舊懸刀¶
臨征自信軍容盛五色團花繡戰袍¶
　　扈駕¶
八月秋髙戰馬肥觀兵郊外振天威一聲鳯吹迎鸞馭¶
五色龍文雜袞衣劒㦸横空金氣肅旌旗映日綵雲飛¶
令嚴星火諸軍奮直斬單于塞上歸¶
　　班師¶
<pb:KR4h0067_WYG_365-3a>¶
紫塞囘來雪正晴王師百萬擁連營馬嘶大地山河壯¶
旂捲長空日月明龍虎臺髙千嶂聳鳯皇城近五雲生¶
聖顔有喜天心順中外歡聞奏凱聲¶
　　登東岳山¶
海内名山孰與齊清風掖我上丹梯鵬程九萬扶搖近¶
世界三千指顧低瀑挂天門驚霹靂雨蒸日觀出虹霓¶
太平㑹見東封盛玉簡金書煥紫泥¶
　　雪夜¶
<pb:KR4h0067_WYG_365-3b>¶
漠漠同雲徧海涯曉風寒逼緑窗紗飛揚鱗甲三千界¶
糚㸃樓臺百萬家何處妙歌金帳酒誰人清對玉梅花¶
便應石鼎融氷水烏帽籠頭自煮茶¶
　　望岱岳¶
岱宗東望鬱嵯峨萬丈仙橋鳥外過秦樹千年空老大¶
漢碑終古不消磨天壇夜静乘星斗石磴春深長薜蘿¶
記得舊遊曾載酒頽然峰頂放長歌¶
　　望嶧山¶
<pb:KR4h0067_WYG_365-4a>¶
極目東山秀色濃紫霄千葉醉芙蓉題詩尚記仙人洞¶
飛珮曾過玉女峰樹老孤桐秋露下碑殘古篆暮雲封¶
何時再醉天門月卧聴清風萬壑松¶
　　登彭城樓¶
項王臺上白雲秋亞夫墳前草樹稠山色不隨人事改¶
水聲長近戍城流空餘夜月龍神廟無復春風燕子樓¶
楚漢興亡俱土壤不須懐古重夷猶¶
　　戲馬臺¶
<pb:KR4h0067_WYG_365-4b>¶
據鞍揮指八千兵昔日中原㡬戰争追鹿已無秦社稷¶
逝騅方嘆楚歌聲英雄事往人何在寂寞臺空艸自生¶
回首雲山青矗矗黄流依舊遶彭城¶
　　夜宿甓社湖¶
湖光如鏡迥無山耿耿銀河路可攀萬象不移天地外¶
一塵能到水雲間月明孤嶼森樓閣夜静飛仙過珮環¶
借問盂城何處是微微燈火緑楊灣¶
　　金陵旅夜¶
<pb:KR4h0067_WYG_365-5a>¶
一雨皇都萬象明東風嬌囀上林鶯火烟亭館春多少¶
鐘鼓樓臺夜㡬更枕上故園蝴蝶夢枝頭斜月杜鵑聲¶
銀牋欲寫長相憶滾滾江流不盡情¶
　　過小孤山¶
八月靈槎溯海門翠雲臺上醉芳樽峰頭樓閣相髙下¶
水底魚龍自吐吞萬古青天留玉柱五更紅日湧金盆¶
宦遊不盡登臨興欲洗蒼苔頌聖恩¶
　　登翠雲臺¶
<pb:KR4h0067_WYG_365-5b>¶
一柱中流亦壯哉分明世上有蓬萊簾開廬阜層層出¶
船汎岷山滾滾來夜冷神龍蟠水府天青仙珮下瑤臺¶
閒將玉管吹明月勾引翩翩彩鳯迴¶
　　遊匡廬山¶
欲向匡廬觀瀑布便從彭蠡驟樓船一聲長嘯來丹壑¶
千丈飛流下碧天洞裏樓臺無嵗月雲中鷄犬有神仙¶
憑誰呼起巢松者醉擁宫袍對酒眠¶
　　度大庾嶺¶
<pb:KR4h0067_WYG_365-6a>¶
鑿破鴻濛一竅通至今傳説九齡功天垂瘴雨蠻烟外¶
路入炎荒火樹中萬里闗河瞻北極兩行旌斾過南雄¶
鷓鴣聲裏端陽近榕樹青青荔子紅¶
　　過峡山寺¶
峽江江上峽山寺落日峰巒翠作堆雲擁半空樓殿出¶
天然一幅畫圖開仙人採藥和光洞釋子翻經化樂臺¶
顧我紅塵車馬客題詩無暇掃蒼苔¶
　　登越王臺¶
<pb:KR4h0067_WYG_365-6b>¶
海上荒臺草樹平登臨不盡古人情白雲萬里懐親舎¶
紅日中天望帝京百粤山川秋歴落山城樓閣晚峥嶸¶
醉來徙倚欄干曲聴徹西風畫角聲¶
　　浴日亭和蘇學士韻¶
危亭突兀倚青山坐對扶桑碧海灣紫霧欲生龍伯廟¶
洪濤先涌虎門闗光搖宇宙花生眼影動闌干酒上顔¶
遥望蓬萊宫闕曉一輪飛挂碧雲間¶
　　遊海珠寺¶
<pb:KR4h0067_WYG_365-7a>¶
何年神物抱珠遊遺向滄浪第一洲五色化成金世界¶
六鼇擎出寳香樓光涵蛟室星辰動影落龍宫日月浮¶
萬古團團天地裏磬聲敲出海門秋¶
　　登廣城樓¶
三尺龍泉事逺遊越王臺上望南州一天雨過千山曉¶
萬里風來五月秋江郭樓臺蠻客市海門烟日蜑家舟¶
臨戎不有安邊策應愧常何薦馬周¶
　　謁金華寺六祖法堂¶
<pb:KR4h0067_WYG_365-7b>¶
坐閲人間㡬百年雙趺渾似後來禪空空明鏡臺前地¶
寂寂紅塵境外天風動法林從虎過雲生咒鉢解龍眠¶
至今月到層樓上應共祥光午夜圓¶
　¶
　¶
　¶
　¶
　兩宋名賢小集巻三百六十五¶
