# -*- mode: mandoku-view; -*-
#+TITLE: 兩宋名賢小集
#+DATE: 2015-08-25 00:34:40.092097
#+PROPERTY: ID KR4h0067
#+PROPERTY: BASEEDITION WYG    
#+PROPERTY: JUAN 卷九十
<pb:KR4h0067_WYG_090-1a>¶
欽定四庫全書¶
　兩宋名賢小集巻九十¶
　　　　　　　　　　　　宋　陳　思　編¶
　　　　　　　　　　　　元　陳世隆　補¶
　舒待制詩集¶
　舒亶字信道明州慈溪人也擢進士調臨海尉民有¶
　使酒逐其叔母者亶命執之不服即斬之投劾去王¶
　安石當國聞而竒之用為審官院主簿熙河路分畫¶
<pb:KR4h0067_WYG_090-1b>¶
　界疆命亶馳徃于時洮隴新喋血亶即日引道至則¶
　示以朝廷威信夷人以肉置刀頭啗亶亶以口承之¶
　衆皆歡呼使還提舉兩浙常平召為太子中允御史¶
　裏行太學官受賂事聞神宗不悅亶奉詔驗治窮盡¶
　黨與加集賢校理與李定何正臣交論蘇軾作為歌¶
　詩譏訕時事軾坐貶黄州尋修起居注知諫院擢御¶
　史知雜上言郡邑不治監司得以按劾至中都官不¶
　治而御史顧不得行法誠使御史如監司人知所畏¶
<pb:KR4h0067_WYG_090-2a>¶
　矣于是置六察官朝廷推行新法亶言役法不均責¶
　在提舉官神宗曰提舉官未可責也近臣僚有自陜¶
　右來者欲盡蠲免中下之民朕謂不然且中下之民¶
　多而上户少若中下盡免而取足上户則不均甚矣¶
　朝廷立法但欲均耳卿更可講求以聞遷給事中直¶
　學士院拜御史中丞上䟽論尚書省凡奏鈔法當置¶
　籍錄其事目今違法不錄既案奏乃謾以發厯為録¶
　目之籍亶以為大臣欺罔而尚書省取御史臺受事¶
<pb:KR4h0067_WYG_090-2b>¶
　簿亦無錄目亦奏亶為欺罔又劾奏亶直學士院日¶
　違法請厨錢臺官朋蔽不言請付吏事下大理獄具¶
　當坐贓追兩官勒停哲宗即位授保康軍節度副使¶
　至徽宗即位起知無為軍復以言者罷久之知南康¶
　軍崇寧初辰州巒叛以直龍圖閣知荆南府亶選形¶
　勢得飛山福純坡建新城為控扼之要以功除龍圖¶
　閣待制卒年六十三¶
　　仗錫山¶
<pb:KR4h0067_WYG_090-3a>¶
何人仗錫過千峰雨裏風烟轉不窮暗壑水聲清決決¶
深巖花氣濕濛濛遥知雪嶺開亭近舊說雲鄉有路通¶
自恨青鞵踏城郭仙游長在夢魂中¶
　　阿育王山¶
參天松柏綠陰陰古佛巖前一路深猿鳥不驚如有舊¶
雲山相對自無心數泓寒水雲藏雨十里輕沙地布金¶
杖屨更知非世境上方日日海潮音¶
　　香山智度寺(在慈/溪縣)¶
<pb:KR4h0067_WYG_090-3b>¶
龍䕶禪堂鉢雲籠古殿燈經窗僧待月茶井客敲氷驚¶
鴈回峰影踈星壓墖櫺心清更無睡未讓省郎能¶
空洞雲探月高齋客聚星霜分破窗白山獻隔簾青窺¶
水知僧定占雲識地靈時時驚鶴夢木葉下危亭¶
　　宿鷺亭¶
雲過千溪月上時雪蘆霜葦冷相依正縁野性如僧癖¶
肯為游魚下釣磯¶
　　白雲山¶
<pb:KR4h0067_WYG_090-4a>¶
高低深淺逐陰晴一簇林巒畫不成誰道青山怕雲㸃¶
白雲㸃處轉分明¶
四山靣靣玉成圍只待閒雲去又歸更有小軒人不到¶
落花狼籍㸃苔衣¶
　　寶嚴寺¶
四山烟雨收雙沼漾晴碧白鳥忽飛來㸃破簷前色¶
　　雙乳泉¶
石眼雙開白欲漫潺湲更傍碧琅玕地饒爽氣全無滓¶
<pb:KR4h0067_WYG_090-4b>¶
天借靈源兩不乾曉月自分雲外潤午茶誰鬬雪中寒¶
孝先多睡相如渇始把清甘乞取㸔¶
　　太白山¶
千峰下視盡兒孫仙事寥寥不可聞長作人間三月雨¶
請看膚寸嶺頭雲¶
　　天童山¶
日日青鞵踏白沙未應泛艇即靈槎雨溪清越鳴哀玉¶
風蔓蜿蜒動暗蛇曉潤芝&KR1237;挑秀茁午香茶竈煑蒼芽¶
<pb:KR4h0067_WYG_090-5a>¶
玲瓏仙客知何在千古烟霞自一家¶
　　明覺院¶
不管霜毛不貸人一年舊了一年新山窗未曉聞山樂¶
可是梅花漏洩春¶
㫁橋閒下路横斜隔水人烟四五家雨後一枝紅帶雪¶
風流不道有巖花¶
小白山前大白山两山强坐屬僧閒何時卜築三椽地¶
黃㡌青鞵日往還¶
<pb:KR4h0067_WYG_090-5b>¶
　　隠學山¶
曾是談經一艸堂千年金碧欲飛颺頂峰有路青天近¶
絶壑無塵赤日凉月底露驚猿鶴夢雲中風動薜蘿香¶
芝&KR1237;茶竈平生念遥謝仙人白羽觴¶
　　青山¶
鳴雲過雨翠成堆天淡平湖一鑑開萬木號風韻絲竹¶
千峰帶月上池臺静無俗駕金鋪地閒有高人玉滿盃¶
聞道碧桃看欲發劉郎何事不歸來(舊時劉誼/翁有留題)¶
<pb:KR4h0067_WYG_090-6a>¶
十里松行翠插天暗溪嫩艸尚芊綿笙歌自滿蕭郎宅¶
琴鶴空隨賀老船未分舊游雲寂莫遥知歸夢蝶聫翩¶
故郷幸好宜回首還見人間换一年¶
　　鄞江¶
地呑越絶海分深渺𣺌平流萬馬駸早晚渡船潮有信¶
往來鷗鳥客無心寒空倒影千山動暖日澄波萬籟沉¶
安用魚龍閒養鬛平時春雨自成霖¶
　　春樂軒¶
<pb:KR4h0067_WYG_090-6b>¶
隔水巖花紅淺深花邊相對語幽禽管絃不到山間路¶
誰㑹憑闌此日心¶
　　大梅山¶
萬壑聲中柏子烟高僧日日看雲眠當年象虎今何在¶
千古寒堂一鐵鞭¶
仙去人間地轉靈蛟龍合處谷風生誰知雲霧千峰頂¶
長得青天霹靂聲¶
流水山間無盡時登臨到處與心期世人只愛桃源好¶
<pb:KR4h0067_WYG_090-7a>¶
梅熟山間那得知¶
雞犬同時亦上昇赤霄今日㡬人行我來正唱昇平曲¶
不用山間變姓名¶
　　虎跑泉(在太白山天/童寺之側)¶
一嘯風從空谷生直教平地作滄溟靈山不與江心比¶
誰㑹茶仙補水經¶
　　尊教寺¶
竹砌縁寒渚松蹊藉綠苔樓臺隔林見花木帶雲開溪¶
<pb:KR4h0067_WYG_090-7b>¶
旱長流水峰青自隠雷月華㡬萬頃誰棹酒船來¶
　　金峨山¶
叱咤滄溟雪浪空鯨鯢騎去杳無蹤煉丹井上春蕭索¶
知在蓬萊第㡬宫(一作/重)¶
　　五峰山¶
何人縮地海東偏靈岳分來不記年㡬見彩雲爭照日¶
直疑仙掌欲擎天依希故國松千尺迤&KR0404;前山石一拳¶
四面開窗看不足老僧時立碧溪前¶
<pb:KR4h0067_WYG_090-8a>¶
　　灌頂山¶
十里曾聞一嘯聲當年猿鶴想猶驚白雲不礙青天路¶
嬴得重來擺手行¶
萬松偃蹇揷雲根四面諸峰盡子孫日日飛烟雲霧斂¶
不妨掌上看乾坤¶
雷頂髙僧眼覷天只應風月是生縁那知坐作人間雨¶
千丈巖頭一道泉¶
　　月湖¶
<pb:KR4h0067_WYG_090-8b>¶
金碧樓臺閣暮烟彩虹雙影卧漪漣雲鋪物外無塵地¶
月滿人間不夜天細栁千門惟畫舸華燈兩㟁度鳴絃¶
清狂亦有黄冠客不負仙人載酒船¶
十洲風籟韻笙簫疑有仙人燕碧桃影逼銀河星半墮¶
氣呑月窟免爭豪九秋波浪沙鷗狎萬古功名釣艇高¶
却恨何須明似鏡空令志士泣霜毛¶
　　和太守劉户部珵十洲詩¶
　　　花嶼¶
<pb:KR4h0067_WYG_090-9a>¶
暖吹紅葉上青枝掠水風烟巧事持蜂蝶鸕鷀各芳意¶
錦囊消得探春詩¶
　　　芳艸洲¶
小雨如酥露乍晞嶼花汀栁自相依畫橋不礙尋春屨¶
誰傍烟波拾翠歸¶
　　　栁汀¶
困倚滄波綠動揺冷烟疎雨共蕭條誰將輕薄嬌春態¶
强拂人頭向市橋¶
<pb:KR4h0067_WYG_090-9b>¶
　　　竹嶼¶
欲問葛陂安在哉端疑波底化龍來子猷此興君知否¶
小徑何放巻竹開¶
　　　煙嶼¶
漠漠寒蘆不見花暗藏鷗鷺啄晴沙暖風吹起渾無定¶
半落僧窗半落槎¶
　　　芙蓉洲¶
照水枝枝蜀錦囊年年澤國為誰芳朱顔自得西風意¶
<pb:KR4h0067_WYG_090-10a>¶
不管清秋昨夜霜¶
　　　菊花洲¶
懶對陶家酒甕開東籬寂寞久風埃㑹湏結取登高客¶
折上龍山醉帽來¶
　　　月島¶
何人騎鶴上瀛洲清影明波正九秋吹罷玉笙端不見¶
滿空桂子有誰收¶
　　　雪汀¶
<pb:KR4h0067_WYG_090-10b>¶
㸃栁糚梅不暇裁平波直擬涌瑶臺釣磯葦㟁知何許¶
㡬誤漁舟夜半來¶
　　　松島¶
亭亭古幹對滄浪雨細風飄吹老香晚嵗何人同寂莫¶
水西我有讀書堂¶
　　十洲閣¶
綠玉手持尋五岳正應未識海邊洲倚欄花木參差見¶
對㟁笙歌次第游烟霽多疑九峰曉波平全勝六鼇浮¶
<pb:KR4h0067_WYG_090-11a>¶
仙風坐隔紅塵路消得丹青咤北州¶
　　翠巖山¶
桃源深處一招提門對寒雲路繞溪長使千峰光景動¶
未應洞裏老金雞¶
　　玲瓏巖¶
詭形迥與萬山殊空洞由來一物無直恐虚心自天意¶
人間穿鑿枉工夫¶
　　響石¶
<pb:KR4h0067_WYG_090-11b>¶
淵明休弄沒絃琴混沌中含太古音聞說㡬回風雨夜¶
四山渾作老龍吟¶
　　咏雪¶
茅君失却三神鶴王母應添五色鱗草木未香花事動¶
乾坤不夜月華新¶
　　邨居¶
水繞陂田竹繞籬榆錢落盡槿花稀夕陽牛背無人卧¶
帶得寒鴉兩兩歸¶
<pb:KR4h0067_WYG_090-12a>¶
　　和石尉早梅二首¶
霜林盡處碧溪傍小露檀心媚夕陽天下三春無正色¶
人間一味有真香相思誰向風前寄趁早先從雪後芳¶
朝夕催人頭欲白故園正在水雲鄉¶
依然想見故山傍半倚垣陰半向陽短笛樓頭三弄夜¶
前邨雪裏一枝香可能明月來同色不待東風己自芳¶
幸免杜郎傷嵗暮莫辭吟對釣魚鄉¶
　　太白山(在明/州)¶
<pb:KR4h0067_WYG_090-12b>¶
何年杖錫此徘徊天上真官為我來芝圃鶴歸香火冷¶
石碁空鎖舊花臺¶
　　夢入天台¶
天風吹散赤城霞染出連雲萬樹花誤入醉鄉迷去路¶
旁人應笑却還家¶
　　湖心寺¶
吹落清香縹緲風樓臺彷彿水邊紅人間誰是丹青手¶
畫取春湖細雨中¶
<pb:KR4h0067_WYG_090-13a>¶
　¶
　¶
　¶
　¶
　¶
　¶
　¶
　¶
<pb:KR4h0067_WYG_090-13b>¶
　¶
　¶
　¶
　¶
　¶
　¶
　¶
　兩宋名賢小集巻九十¶
