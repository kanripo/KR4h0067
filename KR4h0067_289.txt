# -*- mode: mandoku-view; -*-
#+TITLE: 兩宋名賢小集
#+DATE: 2015-08-25 00:34:44.734994
#+PROPERTY: ID KR4h0067
#+PROPERTY: BASEEDITION WYG    
#+PROPERTY: JUAN 卷二百八十九
<pb:KR4h0067_WYG_289-1a>¶
欽定四庫全書¶
　兩宋名賢小集巻二百八十九¶
　　　　　　　　　　　　宋　陳　思　編¶
　　　　　　　　　　　　元　陳世隆　補¶
　橘潭詩稿¶
　何應龍字子翔錢唐人嘉泰間進士曽知漢州橘潭¶
　詩稿一巻俱七言絶句¶
　　春寒¶
<pb:KR4h0067_WYG_289-1b>¶
博山熏盡鷓鴣斑羅帯同心不忍看莫近欄干聽花雨¶
樓髙無處着春寒¶
　　客懷¶
客懷處處不冝秋秋到梧桐動客愁想得故人無字到¶
雁聲逺過夕陽樓¶
　　冩情¶
洒淚題春墨暈乾東風無便寄郎難青箱再展雲牋看¶
蠧却相思字不完¶
<pb:KR4h0067_WYG_289-2a>¶
　　寄胡雪江¶
借得官亭小似船六橋風月友三賢芙蓉未發荷花老¶
一㸃詩情若個邉¶
　　旅中示同軰¶
與君同出已多時費盡黄金典盡衣只待春江烟浪煖¶
小舟先趂白鷗歸¶
　　清曉¶
清曉輕傳一信風花添紅粉草添茸畫樓十二欄千曲¶
<pb:KR4h0067_WYG_289-2b>¶
春在珠簾第幾重¶
　　笋¶
泥中莫怪出頭遲厯盡氷霜祗自知昨夜震雷轟渭畆¶
請君來此化龍枝¶
　　過垂虹¶
垂虹橋下水連天一帯青山落照邉三十六陂烟浦冷¶
鷺鷥飛上釣魚船¶
　　吳蠶¶
<pb:KR4h0067_WYG_289-3a>¶
正是吳蠶出火時交交窗外一禽啼溪西有葉髙難採¶
遥見青裙上竹梯¶
　　效香奩體¶
雲幙重重雨未収嫩寒先到玉簾鈎一杯晚酒無人共¶
羞帯雙花下小樓¶
　　木犀¶
露粟藏金一半開層層碧玉映樓臺西風昨夜吹香過¶
人在欄干待月來¶
<pb:KR4h0067_WYG_289-3b>¶
　　夏日即事¶
野土生烟草樹焦彤彤日脚火雲燒池邉自抝青荷葉¶
分付山童盖藥苗¶
　　題駱秀才葺故廬䟽¶
家在西湖合澗橋短籬圍得數椽茅歸來頗費支撑力¶
羞見春風燕子巢¶
　　有别¶
樓上佳人唱渭城樓前楊栁識離情一聲未是難聽處¶
<pb:KR4h0067_WYG_289-4a>¶
最是難聽第四聲¶
　　春詞¶
玉纎輕揭綉簾開行到花前淚滿腮正爾春心無處託¶
一雙蝴蝶忽飛來¶
　　有所思¶
曽倚空屏唱栁枝一聲嬌逐暮雲低重來只見流鶯在¶
立盡斜陽不肯啼¶
　　小園¶
<pb:KR4h0067_WYG_289-4b>¶
池占方方十丈寛已栽花木四時看客來莫笑生涯薄¶
窗外新添竹數竿¶
　　為客¶
初秋為客暮秋歸一擔輕嚢半是詩試問客情何處惡¶
五更孤店酒醒時¶
　　東風¶
和徹詩篇得暫閒落梅香裡立欄干新栽白紵春衫薄¶
猶怯東風一陣寒¶
<pb:KR4h0067_WYG_289-5a>¶
　　有所見¶
不着畫羅金縷衣尋常打扮最相冝春風燕子樓前過¶
飄落梨花雪一枝¶
　　曉窗¶
桃花落盡李花殘女伴相期看牡丹二十四畨花信後¶
曉窗猶帯幾分寒¶
　　居家¶
居家到底勝居官啼鳥聲中畫掩關待得小園花落盡¶
<pb:KR4h0067_WYG_289-5b>¶
更須移酒對青山¶
　　採蓮曲¶
採蓮時節嬾匀粧日到波心撥棹忙莫向荷花深處去¶
荷花深處有鴛鴦¶
　　盆中四時木犀¶
一樹婆娑月裡栽是誰移種下天來金英恰似清霄月¶
一度圓時一度開¶
　　相思¶
<pb:KR4h0067_WYG_289-6a>¶
二月春風楊栁青聞郎繫馬到長亭相思情味如中酒¶
折盡梨花嗅不醒¶
　　江上有感¶
江上秋深客未歸荻花楓葉兩依依傷心最是長橋路¶
落日西風一雁飛¶
　　見梅¶
雲遶前岡水遶村忽驚空谷有佳人天寒日暮吹香去¶
盡是氷霜不是春¶
<pb:KR4h0067_WYG_289-6b>¶
　　舟中偶成¶
黄㡌招呼急下船天明僅可過涵山朦朦一枕梅花夢¶
猶在寒牕紙悵間¶
　　題臨安僦樓¶
過了燒燈望燕歸春寒剗地勒芳期杏花深巷無人賣¶
細雨空簾盡日垂¶
　　粉蝶¶
宿粉棲香樂最深暫依芳草避春禽晚來風起還無定¶
<pb:KR4h0067_WYG_289-7a>¶
舞入梨花何處尋¶
　　活計¶
三間茅屋盖頭顱除却吟篇事事無擬把十年窮活計¶
一時傾倒向江湖¶
　　無愁¶
世間惟我最無愁纔是無愁得自由午睡覺來門半掩¶
一池春水看魚逰¶
　　春隂¶
<pb:KR4h0067_WYG_289-7b>¶
宻雨流酥入翠苔春隂日日鏁樓臺女郎未有尋芳約¶
辜負櫻桃一半開¶
　　老翁¶
八十昻藏一老翁得錢長是醉春風杏花村酒家家好¶
莫向橋邉問牧童¶
　　清明¶
踏歌搥鼓近清明小雨霏霏欲弄晴喚起十年心上事¶
春風樓下賣花聲¶
<pb:KR4h0067_WYG_289-8a>¶
　　杜鵑¶
君若思歸可便歸故鄉祗在錦城西不知何事留君住¶
却向空山日夜啼¶
　　贈友人¶
我向詩中為活計君於酒裡作生涯世間樂事惟詩酒¶
各自風流占一家¶
　　簾¶
半窣香波䕶曲欄纈花紅映玉鈎閒曉來幾陣輕風過¶
<pb:KR4h0067_WYG_289-8b>¶
時見溪南罨畫山¶
　　碧桃¶
玉仙同駕玉鸞飛天上曽攀帯露枝一片不知何處落¶
曉來流到湧金池¶
　　芍藥¶
金蘂絲頭茜染成五雲樓映玉盤傾謝郎一入中書後¶
二十四橋空月明¶
　　傷春¶
<pb:KR4h0067_WYG_289-9a>¶
荷葉初浮水上錢栁花飄盡岸頭綿不知春色歸何處¶
欲向空山問杜鵑¶
　　效無題體¶
玉釵風斷扇雲深砌冷簾空月易沉流水落花無處問¶
一年春事一年心¶
　¶
　¶
　¶
<pb:KR4h0067_WYG_289-9b>¶
　¶
　¶
　¶
　¶
　¶
　¶
　¶
　兩宋名賢小集巻二百八十九¶
